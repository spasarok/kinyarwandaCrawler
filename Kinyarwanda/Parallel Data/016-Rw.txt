Ku Munsi Mpuzamahanga wahariwe kubungabunga amahoro, Ingabo z’u Rwanda zikomeje kurindira umutekano abaturage no guteza imbere imibereho yabo aho ziherereye mu butumwa 

Kigali, 29 Gicurasi 2013

Tariki ya 29 Gicurasi buri mwaka, Umuryango w’Abibumbye wawuhariye ingabo mpuzamahanga zirinda amahoro. Insangamatsiko y’uyu mwaka igira iti “ Umuryango w’Abibumbye mu kurinda Amahoro: guhangana n’ibibazo bishya”, yibanda mu kureba imirongo ngenderwaho, amategeko n’ibikorwa bishya bigamije gutuma ibikorwa byo kurinda amahoro bigera ku musaruro mwiza kurusha no gukiza benshi mu baba babangamiwe.

Ku munsi wahariwe ibikorwa byo kubungabunga amahoro ku isi, u Rwanda ruha icyubahiro abana barwo, abagore n’abagabo bakoze kandi bagikomeza muri bene ubu butumwa bw’amahoro, babikorana ubwitange,umurava n’ubupfura bagaragaza buri munsi.

Umuvugizi w’Ingabo z’u Rwanda Brig. Gen. Nzabamwita yagize ati: “ Turashima ingabo z’u Rwanda n’abapolisi bakomeje kuba intangarugero n’indakemwa mu myitwarire yabo aho bari hirya no hino ku Isi mu bikorwa byo kubungabunga amahoro. Banafasha imiryango kwiyubaka. Bemera gushyira mu kaga ubuzima bwabo no kuba babubura rimwe na rimwe, Abanyarwanda n’abo bose barinda barabibashimira”.

Brig. Gen. Nzabamwita yongeyeho ati: “By’umwihariko, turashima ubutwari bwa Sergeant-Major Jackson Muhanguzi, Sgt. Jean Claude Tubanambazi, Sgt. Ally Hassan Bisangwa, Pte. Innocent Muhayimana na Superintendent Camarade Rukabu baburiye ubuzima muri Haiti no muri Darfur ndetse na Sudani y’Amajyepfo mu bikorwa byo kubungabunga no kugarura amahoro.

U Rwanda ni igihugu cya gatandatu mu kugira umubare munini w’ingabo na polisi mu ngabo zicunga amahoro ku Isi, aho kugera ubu abasirikare barenga ibihumbi bine n’abapolisi magana ane (barimo abagore 150) abasirikare 13 b’indorerezi mu butumwa bw’amahoro hirya no hino ku Isi muri Sudani, Sudani y’Amajyepfo, Haiti, Guinea- Bissau na Cote d’Ivoire. U Rwanda nirwo rwabaye igihugu cya mbere kohereza ingabo zo kugarura amahoro Darfur.

U Rwanda kandi ni igihugu cya kabiri mu gutanga umubare munini w’abagore mu ngabo zirinda amahoro ku Isi, rukaba n’igihugu cya mbere muri Afurika.
Uruhare rw’u Rwanda rwarigaragaje muri ibi bikorwa harimo no gutanga abakuriye izi ngabo zirinda amahoro, nka UNAMID muri Sudani yayobowe na Lt. Gen. Patrick Nyamvumba, warangije muri uyu mwaka manda eshatu ayobora uyu mutwe.

Bwa mbere mu mateka y’ibikorwa byo kurinda amahoro ku Isi, u Rwanda rwazanyemo byinshi bishya, rwohereza ingabo n’abapolisi b’abagore mu kurinda abana n’abagore babangamiwe ahabera intambara n’amakimbirane. URwanda rwakoze ibikorwa bifasha mu iterambere hirya no hino mu butumwa bw’amahoro birimo nk’umuganda muri Darfur, kwigisha gukoresha rondereza, kimwe no kubaka ibikorwa remezo birimo, amashuri, amasoko n’imihanda.

Kuri uyu munsi mpuzamahanga wahariwe kubungabunga amahoro, Ingabo z’u Rwanda zirifatanya n’abaturage hirya no hino aho ziherereye mu butumwa mu bikorwa bibazanira iterambere ry’ubuzima bwabo.

INKURU BIJANYE 	 

    Mu gihe Itegeko Nshiga ryujuje imyaka icumi, u Rwanda rushishikajwe no gukorera abaturage
    Minisitiri w’Iterambere w’Ubudage yijeje gukomeza ubutwererane n’ubufatanye na Leta y’u Rwanda
    Ku Munsi Mpuzamahanga wahariwe kubungabunga amahoro, Ingabo z’u Rwanda zikomeje kurindira umutekano abaturage no guteza imbere imibereho yabo aho ziherereye mu butumwa
    Urugomero rw’amashanyarazi rukoresha nyiramugengeri rwa mbere muri Afurika ruri kubakwa mu karere ka Rusizi
    Ijambo Perezida wa Repubulika Paul Kagame yavugiye mu nteko ya 21 isanzwe y’Umuryango w’Afurika yunze Ubumwe
    Umunyamabanga Mukuru wa Loni na Perezida wa Banki y’Isi bashimiye u Rwanda uburyo rwashoboye kwiyubaka no guteza imbere uburinganire
