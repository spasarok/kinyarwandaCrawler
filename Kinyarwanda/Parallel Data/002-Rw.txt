GISAGARA: ABAHEJEJWE INYUMA N’AMATEKA BAKWIYE GUHINDURA BAGAKORA N’INDI MYUGA ITARI UKUBUMBA

Ubuyobozi bw’umurenge wa Gishubi ho mu karere ka Gisagara bwifuza ko mu gihe kiri imbere  nta mwana ukomoka kubo bigaragaga ko bahejejwe inyuma n’amateka uzakomeza umwuga gakondo wo kubumba nk’ababyebi babo . Ibi babivugira ko umubare munini w’abana babakomokaho, ubu bari mu mashuri abanza,ayisumbuye ndetse n’ayimyuga kandi bizeye ko bazafasha igihugu guhindura imyumvire y’ababyeyi babo.

Bamwe mu bagize imiryango igikora uyu mwuga w’ububumbyi bemeza ko ubabeshejeho, bavuga ko ari umwuga basanze ukorwa n’ababyeyi cyangwa abasekuruza,bityo kureka umwuga gakondo ngo bakaba babona bitoroshye, abandi bo ngo babiterwa no kuba batagira ubutaka buhagije bwo guhinga cyangwa ugasanga ntabwo batunga.
Rutebuka umwe muri aba babumbyi ati “ uyu ni umwuga twasanzemo ababyeyi bacu batubwira ko n’ababanjirije aricyo bakoraga, ubwo rero kuwuvaho burundu ntibyoroshye”
Nubwo usanga bizirika kuri uyu murimo w’ububumbyi, iyi miryango igikora uyu mwuga nk’aho ariwo shingiro ry’imibereho yabo, ntabwo bishimiye umusaruro bawukuramo.
Nyiramana ati “Ndabumba buri gihe nkagenda nkagurisha kugirango mbone ibyo kurya n’abana, ntacuruje nyine nanjye ntacyo mbona urabyumva kandi ntakindi nakora, nonese ko nta butaka ngira”
Muri uyu mudugudu wa Kivugiza, hatuyemo imiryano igera ku 10 y’abo bigaragara ko bahejejwe inyuma n’amateka. Ubuyobozi bwakoze ibishoboka byose ngo babafashe mu nzira y’iterambere. Mu byo bafashijwe harimo guhabwa ubwisungane mu kwivuza,kuboroza amatungo muri gahunda ya Girinka, guha abana babo uburezi bw’ibanze,kubabumbira mu makoperative, kubaha ibiganiro bibafasha guhindura imyumvire ,kugana amashuri y’imyuga n’ibindi bibafasha kwiteza imbere.
Umuyobozi w’umurenge wa Gishubi Ndungutse Moise atangaza ko hari icyizere ko abana babakomokaho bari mu mashuri yisumbuye n’ay’imyuga ko  bo batazayoboka umwuga gakondo w’ababyeyi babo. Kandi bizeye ko aribo bazahindura inyumvire y’ababyeyi babo, bakagana inzira y’iterambere rirambye.
Ati “Hari icyizere kubera ko abana bo muri iyi miryango twabohereje mu mashuri, hari n’abari mu y’imyuga bityo bakazaza bakihangira indi myuga itari ukubumba kandi bakazanahindura imyumvire y’ababyeyi”
Muri uyu mudugudu wa Kivugiza, habarirwamo imiryango 10 y’abo bigaragara ko bahejejwe inyuma n’amateka. Ubuyobozi butangaza ko imiryango 2 gusa ariyo isigaye,ubuzima bwabo bushingiye ku mwuga w’ububumbyi gusa. Nk’uko ababdi babiretse,ngo hari icyizere ko n’abasigaye bazayoboka indi mirimo ibateza imbere