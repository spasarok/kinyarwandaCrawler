Rwanda : Bahisemo kureka uburaya baba abanyabukorikori.

Itsinda ry’abagore n’abakobwa bagera kuri 20 bahoze bakora umwuga w’uburaya mu karere ka Kayonza biyemeje kubuvamo baba abanyabukorikori. Abo bagore bavanywe ku muhanda n’ikigo cya Sacca kivana inzererezi mu muhanda zigasubizwa mu buzima busanzwe.
Ikigo cya Sacca cyabafashije kubona amahugurwa y’ubudozi n’ubukorikori, ku buryo ubu bamwe badoda abandi bagakora imitako no kubumba amasaro mu mpapuro.
Benshi muri abo bagore n’abakobwa batifuje gutangaza amazina ya bo, bavuga ko binjiye mu mwuga w’uburaya kubera ubukene. Abagore bavuga ko binjiye mu buraya bitewe n’uko abagabo babo batabashaga kubahaza mu byo bakeneye byose, bituma bahitamo kwicuruza kugira ngo babone ubushobozi bwo kwikemurira ibibazo byabo, mu gihe benshi mu bakobwa bo bavuga ko bagiye mu mwuga w’uburaya kubera ubukene ahanini bushingiye ku bupfubyi.
N’ubwo bose bemeza ko binjiye mu mwuga w’uburaya bashaka amaronko, bavuga ko ubukire bagiye gushaka muri uwo mwuga batigeze babubona, ahubwo bakavuga ko bawuhuriyemo n’ingaruka nyinshi, zirimo gukubitwa no kwamburwa.
Umwe muri bo yabisobanuye muri aya magambo “Umugabo araza akakurongora wamwishyuza akagukubita ntanakwishyure, kandi hari n’abatemera gukoresha agakingirizo kuburyo urebeye na bi wakwandura Sida”
Nyuma yo kuvanwa ku muhanda, abo bagore bibumbiye mu ishyirahamwe kugira ngo bafatanyirize hamwe gukora imirimo yabateza imbere.
Bamwe mu bo twaganiriye bavuga ko bagize amahirwe yo kuvanwa ku muhanda kuko ubu ari bwo batangiye kubona amafaranga kurusha uko bayabonaga bagikora uburaya kuko ibyo bakora ubu bifite abaguzi benshi cyane cyane abo abakora amasaro bifashishije impapuro.
Bongeraho ko binabarinda ibibazo by’uburaya birimo kubyara abana udashaka, gukubitwa no kwandura Sida.
Uretse kuba ikigo cya Sacca cyaravanye abo bagore mu mwuga w’uburaya bari basanzwe bakora, kinafite inshingano zo gukura abana b’inzererezi mu muhanda kikabaha amasomo y’igihe gito abafasha kumva akamaro ko kuva mu muhanda, nyuma bakazasubizwa mu buzima busanzwe.