Rwanda : Batangiye baboha icyibo cya 500frw none baraboha igiseke cya 4000frw
Abagore bibumbiye muri Koperative COFAV-AGASEKE yo mu murenge wa Nyarubaka, ho mu karere ka Kamonyi, baboha uduseke, intango, amapalato, amaherena n’ibindi bikoresho by’ubukorikori bukoresha ishinge n’imigwegwe.
Iyi koperative ifite abanyamuryango 65, yatangiye mu mwaka wa 2009. Icyo gihe abanyamuryango babohaga ibyibo bakoresheje ishinge n’ubudodo bw’umufuka; bikaba byarabavunaga kandi babigurisha amafaranga make.
Ikibo kimwe bakigurishaga hagati y’amafaranga 500 cyangwa 1000frw, bitewe ni uko kingana. Nyuma baje gukora urugendo shuri mu yindi koperative yo mu karere ka Ruhango, maze biga gukora uduseke tugezweho dukoreshwa ishinge n’imigwegwe , bakanadutera irangi ngo turusheho gusa neza.
Nyirabagande Anne Marie, Perezidante wa Koperative, avuga ko abanyamuryango bamaze kugera ku ntambwe ishimishije bitewe n’uko uwo mwuga wabo ubinjiriza amafaranga abafasha kwikenura kuri bimwe mu byo urugo rukeneye.
Aragira ati” ni ubwo nta soko rinini dufite, amafaranga dukura mubyo tuboha atuma tubona Mutuweli tugafasha n’abagabo bacu guhaha ibyo urugo rukeneye”.
Mu rwego rwo kumenyekanisha ibikorwa bya bo, iyi koperative yakodessheje inzu yo gukoreramo mu murenge wa Musambira ku muhanda wa Kaburimbo, kuko babona I Nyarubaka ari mu cyaro batajya babona abaguzi.
Ibyo ngo bikaba byaratumaga abo bita abamamyi  bacururiza ibihangano by’ubukorikori mu masoko baza ku barangurira bakabagurira ku giciro kiri hasi.
Abanyamuryango baza gukorera I Musambira buri munsi, kugirango batabangamira imirimo n’inshingano bafite mu ngo za bo, bakaba basimburana kuza gukora.