Bihangiye umurimo wo gucura Imbabura none bakoresha abakozi bane.
Bugenimana Donatien n’umugore we Nyiranzeyimana bamaze imyaka itatu batunzwe no gukora Imbabura mu bice by’amabati n’ingunguru. Ako kazi kamaze kubageza kuri byinshi ku buryo bafite abakozi bane babafasha.
Aka kazi k’ubucuzi, uyu muryango ugakorera mu kagari ka Ruyenzi, mu murenge wa Runda, akarere ka Kamonyi. Aho bakorera harunze Imbabura zarangiye, iziri gukorwa n’ibisigazwa by’amabati bategereje gukoramo cyangwa ibisigara bagurisha n’abantu bagura ibyuma bishaje.
Nyiranizeyimana , umugore wa Bugenimana, avuga ko we n’umugabo we bamaze imyaka itatu bakora akazi ko gucura Imbabura. Ngo babanje kubikorera mu mujyi wa Kigali, bageze aho bahitamo kwimukira ku Ruyenzi kuko bari bahaguze ikibanza kandi akaba ari naho ubukode bw’inzu buhendutse.
Bavuga ko Imbabura bakora zikenerwa n’abantu benshi ku buryo bakoze bonyine batahaza abazikeneye bose. Bahisemo  guha akazi abandi bacuzi bane bafatanya n’umugabo gukata no kugorora amabati, ndetse no gushyiramo akabumba gatuma Imbabura ishyuha.
Ngo ku munsi bakenera byibura imbabura 100 zo gushyira ku isoko bacururizaho i Kigali ariko ntibabigeraho kuko bahura n’imbogamizi yo kubura ibikoresho. Baragira bati “ kuko dutegereza ibice by’amabati byasigaye basakara amazu, hari igihe bitubana bike kandi turamutse tuguze amabati mazima twahomba”.
Batangaza ko ibyo bice by’amabati nta giciro ntakuka babiguriraho kuko bumvikana n’ubuzanye; akabumba bashyiramo bakagura n’ababumbyi ku mafaranga 300frw. Ngo ugereranyije Imbabura imwe iba ihagaze amafaranga 800frw, bakayigurisha hagati ya 1200frw na 1500frw bitewe n’uko ingana.
Uyu muryango uvuga ko akazi biyemeje ko gucura Imbabura ariko kabatunze, bakaba babasha gukodesha inzu batuyemo n’iyo bakoreramo, babasha guhemba abakozi ndetse niho bakuye amafaranga baguzemo ikibanza bateganya kubakamo inzu ya bo mu minsi iri imbere.