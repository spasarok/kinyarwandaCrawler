Rwanda | Kamonyi: Gukorera mu cyaro bituma ubukorikori bwa bo butagira isoko rinini.
Ibikorwa by’ubukorikori bya Koperative “Duterimbere Karama”ntibifite isoko rihagije, bitewe n’uko iyo koperative iherereye mu cyaro. Abanyamuryango bakaba bavuga ko bacungira ku mamurikagurisha cyangwa ku bashyitsi basura umurenge wabo ngo babone kugurisha.
Koperative “Duterimbere Karama”, ikora ubukorikori bwo kuboha Agaseke n’ibindi bikoresho bikorwa mu Buhivu, nk’intebe, amapalato, udukapu amaherena n’indi mitako. Aho ikorera, mu murenge wa Karama, ni mu bilometero nka 15 uvuye muri santeri ya Kamonyi.
Tuganira n’abanyamuryango b’iyo Koperative, badutangarije ko ububoshyi bw’Agaseke bwatumye bagira umwuga utuma babona amafaranga. Ariko kandi ngo amasoko y’ibikorwa bya bo agenda aba make kubera gukorera mu cyaro.
Mukandanga Beatrice, Visi perezidante wa Koperative, avuga ko iyo mirimo y’ubukorikori yitabirwa cyane iyo hari Komande bahawe. Naho ubundi ngo birinda gukora byinshi kuko baba batinya ko byasaza bitaragurwa.
Abanyamuryango bakomeza bavuga ko ubwo bukorikori bubafasha kwibonera amafaranga, kuko iyo hari komande itanzwe, koperative yishingira kugura ibikoresho, hanyuma buri wese akagabana amafaranga avuye mu gikorwa na Koperative.
Ngo nk’intebe imwe iboherwa ibihumbi 15, iyo habonetse ikiraka cyo kuyikora; uwayiboshye afata 7500frw no mu isanduku ya Koperative hagasigara 7500frw.
Nk’uko bitangazwa n’umucungamutungo w’iyi Koperative, Uwanyirigira Yvonne, ngo iyo bigeze ku masoko, ibikorwa bya bo bihangana n’ibindi. Mu gihe cy’imurikagurisha Mpuzamahanga ryabaye muri Kanama 2012, ibyo babashije kujyanamo byose byaraguzwe.
Aho bagarukiye mu cyaro, Ukwezi kwa Nzeri kose kurinze kurangira, nta kindi gikorwa baragurisha. Kuri bo ngo bifuza ko habaho Ihuriro ry’ababoshyi b’Agaseke bo mu Karere, maze bakajya bagirana inama z’ahari amasoko.
Umukozi Ushinzwe amakoperative mu karere ka Kamonyi, Habimana Innocent, avuga ko mu karere hari amakoperative akora ubukorikori bwo kuboha uduseke agera kuri atanu. Babashyiriyeho Ihuriro ariko ntirikora.
Ubundi ngo ku bijyanye n’amasoko, akarere kabashakira imyanya mu mamurikagurisha ngo bamenyekane, bakabashakira n’amahugurwa ngo banoze neza ibikorwa byabo.
Umushinga wo guteza imbere ububoshyi bw’agaseke watangiye mu mwaka wa 2007, ku bufatanye na Nyakubahwa  Madamu wa Perezida wa Republika, Jeannette Kagame. Kuri ubu ukaba ukorwa n’abagore basaga 2000 bakorera mu mijyi no mu byaro byo mu gihugu hose.